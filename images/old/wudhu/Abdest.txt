Kada se želi uzeti abdest, nijet treba 
donijeti srcem i izgovoriti: Bismillah, 
a zatim je pohvalno oprati šake 
tri puta vodom, prvo desnu pa lijevu.
Isprati usta (desnom rukom) najmanje 
jedanput, a najviše tri puta vodom, 
uzimajući vodu  iz desne šake. 
Isprati nos (lijevom rukom) najmanje 
jedanput, a najviše tri puta vodom. 
Prilikom čišćenja nosa uvući vodu u nos 
uzimajući vodu iz desne šake, a vodu
zatim izbaciti iz nosa lijevom rukom.
Oprati lice najmanje jedanput, 
a najviše tri puta, od uha do uha i od 
korijena kose na čelu do ispod brade. 
Oprati najmanje jedanput, a najviše 
tri puta ruke od vrhova prstiju 
do iza laktova, prvo desnu pa onda 
lijevu, i to da voda pokvasi svaki dio.
Potrti glavu vlažnim rukama jedanput, 
počevši sprijeda, od čela ka potiljku 
i obratno. Jedanput potrti uši, kažiprstom 
unutrašnjost, a palcem vanjski dio. 
Oprati noge najmanje jedanput, 
a najviše tri puta od vrhova prstiju 
do iza članaka, desnu pa lijevu.
Pohvalno je istrljati malim prstom 
lijeve ruke između nožnih prstiju. 
Nakon uzimanja abdesta proučiti:
EŠHEDU EN LA ILAHE ILLALLAHU 
VAHDEHU LA ŠERIKE LEHU VE EŠHEDU 
ENNE MUHAMMEDEN ABDUHU VE RESULUHU.
(Svjedočim da nema drugog boga osim Allaha, 
On suparnika nema, i svjedočim da je 
Muhammed Njegov rob i poslanik.)
ALLAHUME-DŽA’LNI MINET-TEVVABINE 
VE DŽA’LNI MINEL-MUTETAHIRIN.
(Allahu moj, učini me od onih koji se često kaju 
i mnogo čiste.)
